Keuzevrijheid presenteren
-------------------------

Bevoegde overheden hebben op grond van de Omgevingswet veel beleidsvrijheid
v.w.b. de inhoud van omgevingsplannen, omgevingsverordeningen etc. Echter, het
is daarnaast ook de bedoeling dat het omgevingsrecht inzichtelijker wordt voor
gebruikers. Hiervoor is juist een zekere mate van uniformiteit van belang: als
elke gemeente compleet zelf mag bedenken hoe een omgevingsplan in tekst en
kaartbeeld eruitziet, is de regelgeving tussen gemeentes niet of lastig
onderling vergelijkbaar en wordt het voor de gebruiker lastiger om deze te
doorgronden. Bovendien leidt het ondersteunen van een veelvoud aan verschillende
vormen van verbeelding voor alle omgevingswetsdocumenten door de viewer tot meer
complexiteit en daardoor meer kosten aan de zijde van DSO-LV. Daarom behelst
STOP-TPOD tevens een presentatiestandaard, waar de overheden die DSO-LV
gebruiken aan moeten voldoen. Dit is vergelijkbaar met de huidige manier van
werken bij ruimtelijkeplannen.nl: de IMRO-standaard vereist bijvoorbeeld dat
alle overheden de functies wonen en groen op dezelfde manier inkleuren op de
kaart.

Aan de behoefte van bevoegde overheden om gebruik te maken van de in de
Omgevingswet toegekende keuzevrijheid m.b.t. de middelen die zij inzetten om hun
doelen voor de leefomgeving te bereiken wordt tegemoetgekomen door te werken met
een vaste symbolenbibliotheek met een voorkeursinstelling. Bevoegde overheden
mogen afwijken van deze voorkeursinstellingen. De voorkeursinstelling voor bv
wonen is rood, maar het bevoegd gezag kan kiezen voor bv geel. De gekozen kleur
en daarmee symboolcode wordt opgeslagen bij het omgevingsplan. Deze weergave,
gekozen door bevoegd gezag, wordt **wel** op die manier getoond door de LVBB/
bekendmakingen.nl. De LVBB moet op grond van de Bekendmakingswet het besluit
tonen in de vorm zoals dat door het bevoegd gezag is vastgesteld, dus met de
afwijkende symbolen.

Voorgesteld wordt in DSO-LV uit te gaan van de standaardpresentatie. Dat
betekent dat DSO-LV in het gegeven voorbeeld automatisch de standaardkleur toont
die is gekoppeld aan de desbetreffende symboolcode, dus bijvoorbeeld: functie
wonen is rood. Hierdoor ziet het kaartbeeld er voor de gebruikers van DSO-LV
uniform uit en zijn de diverse omgevingswetbesluiten onderling vergelijkbaar.
Desgewenst kunnen gebruikers in het DSO ook de presentatie die het bevoegde
gezag heeft gekozen zien (waarschijnlijk door middel van het zetten van een
vinkje in de viewer).
