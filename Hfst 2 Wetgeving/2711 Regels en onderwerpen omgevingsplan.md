### Regels en onderwerpen omgevingsplan

In de wet staan vervolgens -soms expliciet, vaker ook impliciet- specifiekere
bepalingen over de inhoud van het omgevingsplan, zoals het aanwijzen van
onderwerpen waarover regels alleen in een omgevingsplan mogen worden opgenomen.
In de Omgevingswet is bepaald dat bij AMvB gevallen kunnen worden aangewezen:

-   waarin regels over de fysieke leefomgeving alleen in het omgevingsplan mogen
    worden opgenomen;

-   waarin regels over de fysieke leefomgeving niet in het omgevingsplan mogen
    worden opgenomen;

Het aanwijzen van deze gevallen zal plaatsvinden in het Invoeringsbesluit
Omgevingswet. Naast de regels die, als ze worden gesteld, in het omgevingsplan
moeten worden opgenomen en de regels over onderwerpen die daarin niet mogen
worden opgenomen, ontstaat als vanzelf ook een categorie regels over onderwerpen
die in het omgevingsplan kunnen worden opgenomen maar waarvan dat niet verplicht
wordt gesteld. Over deze onderwerpen kunnen regels ook in een aanvullende
verordening worden gesteld in plaats van in het omgevingsplan.
