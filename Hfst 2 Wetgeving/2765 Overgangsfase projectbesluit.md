### Overgangsfase projectbesluit

Door de Invoeringswet wordt aan de Omgevingswet een hoofdstuk over
overgangsrecht toegevoegd. Artikel 22.16 voorziet in een overgangsfase voor het
projectbesluit waar het de relatie met het omgevingsplan betreft. Deze
overgangsfase bestaat uit twee onderdelen.

*Ten eerste hoeft tot een bij koninklijk besluit te bepalen tijdstip het
projectbesluit niet de regels van het omgevingsplan te wijzigen*. Voor zover een
projectbesluit in deze periode in strijd is met het omgevingsplan, geldt het als
een omgevingsvergunning voor een buitenplanse omgevingsplanactiviteit.

*Ten tweede hoeft, voor zover een projectbesluit geldt als omgevingsvergunning
voor een omgevingsplanactiviteit, het omgevingsplan niet eerder dan een bij
koninklijk besluit te bepalen tijdstip met die vergunning in overeenstemming te
zijn gebracht.* In de overgangsperiode is het dus niet verplicht dat het
projectbesluit de regels van het omgevingsplan wijzigt, maar het is wel
mogelijk.
