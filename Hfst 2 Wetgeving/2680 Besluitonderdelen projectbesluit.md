### Besluitonderdelen projectbesluit

Het besluit waarbij een projectbesluit of een wijziging daarvan wordt
vastgesteld, bestaat uit twee onderdelen. Facultatief kan daar een derde deel
aan worden toegevoegd.

Deel één van het projectbesluit zelf (of de wijziging daarvan) bestaat alleen
uit het eerste deel van het besluit tot vaststelling of wijziging van het
projectbesluit en eventueel bijgevoegde bijlagen. Deel één bevat in ieder geval
de volgende onderdelen (geen exclusieve opsomming):

-   Motivering en overwegingen (verplicht) Dit deel bevat de motivering van het
    besluit met de overwegingen van het dagelijks bestuur waterschap,
    gedeputeerde staten of de minister die leiden tot het nemen van het besluit,
    waaronder de wijze waarop met ingekomen zienswijzen is omgegaan. Er wordt
    een inhoudelijke onderbouwing van het besluit gegeven waarbij kan worden
    verwezen naar relevant beleid uit de omgevingsvisie van gemeente, provincie
    of Rijk.

-   Projectbeschrijving (verplicht) Een beschrijving van het project waarvoor
    het projectbesluit wordt vastgesteld. De projectbeschrijving geeft aan wat
    op basis van het projectbesluit definitief wordt gerealiseerd.

-   Verkenning en motivering participatie (verplicht) De wijze waarop invulling
    is gegeven aan het participatieproces en de resultaten hiervan moeten worden
    beschreven in het projectbesluit. Dit is geregeld in artikel 5.51. Als ter
    voorbereiding van een projectbesluit een voorkeursbeslissing wordt genomen,
    wordt de invulling van het participatieproces tijdens de verkenning al
    beschreven in de voorkeursbeslissing. Bij het projectbesluit kan dan ook
    gebruik worden gemaakt van deze beschrijving.

-   Tijdelijke maatregelen en voorzieningen (verplicht) Een beschrijving van de
    tijdelijke maatregelen en voorzieningen die voor het project worden
    getroffen. Het gaat dan bijvoorbeeld om het tijdelijk aanleggen van
    bouwwegen en werkterreinen.

-   Maatregelen ter voorkoming, beperking of compensatie van nadelige gevolgen
    (verplicht indien aan de orde) Maatregelen die nodig zijn om de nadelige
    gevolgen van het project ongedaan te maken, te beperken of te compenseren.
    Het gaat dan bijvoorbeeld om geluidschermen, het toepassen van stil asfalt,
    het aanleggen of verlengen van een ecopassage of het treffen van maatregelen
    in het belang van het behoud van cultureel erfgoed.

-   Buiten toepassing gelaten regels (facultatief) Bij het projectbesluit kan
    besloten worden regels van andere overheden buiten toepassing te laten. Dit
    is mogelijk als hier gemotiveerd kan worden aangegeven dat deze regels de
    uitvoering van het projectbesluit onevenredig belemmeren. Bijvoorbeeld: een
    beoordelingsregel in de waterschapsverordening die een absoluut verbod
    inhoudt op het uitvoeren van een wateractiviteit en belemmerend is voor het
    uitvoeren van het project kan bij besluit van de Minister buiten toepassing
    gelaten worden.

-   Omgevingsvergunningen & andere toestemmingen (facultatief) Het
    projectbesluit geldt als omgevingsvergunning voor de expliciet in het
    projectbesluit genoemde activiteiten en als toestemming voor andere in het
    projectbesluit benoemde activiteiten. Het projectbesluit geldt daarnaast,
    als dit expliciet is bepaald, als verkeersbesluit of een besluit tot
    onttrekking van (een deel van) een weg aan de openbaarheid. Voor de
    vergunningen opgenomen in het projectbesluit is het bevoegd gezag dat het
    besluit genomen heeft tevens verantwoordelijk voor de handhaving hiervan.

-   Uitwerking (facultatief) In de uitwerking wordt ingegaan op de voorwaarden
    waaronder de uitwerking mag plaatsvinden. Hierbij kan worden aangegeven op
    welk deel van het projectgebied het uit te werken projectbesluit betrekking
    heeft. De uitwerking vindt plaats na de vaststelling van het projectbesluit
    en kan, zolang de uitwerking nog niet is verwezenlijkt, door een nieuwe
    uitwerking worden vervangen (art. 5.54 lid 2 Ow).

Bijvoorbeeld: In het projectbesluit is bepaald dat een brug over een rivier
gebouwd wordt, maar de exacte hoogte en locatie van de brug moet nog bepaald
worden. Ter ondersteuning van de motivering kunnen bijlagen met
onderzoeksgegevens en bescheiden bij dit eerste deel van het
vaststellingsbesluit gevoegd worden.

Deel twee: Wijziging regels omgevingsplan (verplicht indien nodig) Het
projectbesluit kent een vast onderdeel waarin de regels voor het wijzigen van
het omgevingsplan worden opgenomen. In dit onderdeel staat - vergelijkbaar met
een wetswijziging of de wijziging van een verordening - aangegeven of het
betrokken omgevingsplan wordt aangepast. Aangegeven wordt op welke wijze regels
worden toegevoegd, geschrapt, gewijzigd of vervangen door andere regels. Dit
onderdeel gaat op in de geconsolideerde (doorlopende) versie van het
omgevingsplan dat digitaal raadpleegbaar beschikbaar moet zijn gesteld. De
regels van het omgevingsplan wijzigen tegelijk met de bekendmaking van het
projectbesluit. In tegenstelling tot de rest van het document is voor dit
onderdeel een vormvaste opmaak verplicht om integratie in het omgevingsplan
mogelijk te maken.

Deel drie: Artikelsgewijze toelichting (alleen nodig indien gewijzigde regels in
het omgevingsplan toelichting behoeven) Het derde deel bestaat uit de regels die
aan het besluit kunnen worden toegevoegd als het bevoegd gezag ervoor kiest om
bij iedere regel - van het deel dat één of meerdere omgevingsplannen wijzigt -
een artikelsgewijze toelichting te geven. De artikelsgewijze toelichting is
facultatief, niet verplicht. Dit deel van het vaststellingsbesluit zal dus
overeenkomen met de artikelsgewijze toelichting zoals die bij wetten en
verordeningen gebruikelijk is. Bij elke wijziging van regels van het
omgevingsplan wordt dan ook de artikelsgewijze toelichting op die regels
geactualiseerd.
