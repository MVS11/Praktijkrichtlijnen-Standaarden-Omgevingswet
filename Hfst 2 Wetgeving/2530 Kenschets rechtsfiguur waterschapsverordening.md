### Kenschets rechtsfiguur waterschapsverordening

Het waterschap stelt regels over de fysieke leefomgeving en legt deze vast in
één waterschapsverordening voor zijn gehele grondgebied. De
waterschapsverordening bevat in de eerste plaats de regels die op grond van de
Omgevingswet worden gesteld en daarnaast ook regels over de fysieke leefomgeving
die worden gesteld op grond van de Waterschapswet en andere bijzondere wetten.

De waterschapsverordening richt zich specifiek op het watersysteem en bevat
onder andere regels met betrekking tot beheer en onderhoud, regels over lozingen
of beperkingengebiedactiviteiten m.b.t. een waterstaatswerk.

Daarnaast kan de waterschapsverordening zich richten op het vaarwegbeheer en
wegenbeheer, voor die gebieden waarvoor het waterschap dat soort beheer
uitvoert. De provincies delen het vaarwegbeheer toe, en kunnen dat zowel bij de
provincie zelf als bij het waterschap of de gemeente beleggen. Wegenbeheer wordt
in bepaalde delen van het land door waterschappen gedaan buiten de bebouwde kom
– dit zijn van oudsher wegen die nodig waren voor de waterbeheertaken van het
waterschap, zoals dijkwegen.

De regels in de waterschapsverordening zijn gebodsbepalingen, plichten voor
bijvoorbeeld onderhoudswerkzaamheden en bepalingen over in welke gevallen een
vergunning of een melding vereist is voor bepaalde activiteiten/handelingen of
voldaan moet worden aan algemene regels. Tevens kan het waterschap
beperkingengebieden aanwijzen.

Zie 3.1 van de [TPOD waterschapsverordening versie
0.97](https://standaardenomgevingswet.geonovum.nl/docs/13.%20TPOD%20Waterschapsverordening%20v0.97.pdf)
voor een uitgebreide toelichting op het rechtsfiguur

**Juridische kenmerken Waterschapsverordening**

| Onderwerp                                                                                                                                                           | Specificatie                                                                                     |
|---------------------------------------------------------------------------------------------------------------------------------------------------------------------|--------------------------------------------------------------------------------------------------|
| Grondslag rechtsfiguur                                                                                                                                              | Artikel 2.5 Omgevingswet                                                                         |
| Voorbereidingsprocedure                                                                                                                                             | Toepassen afdeling 3.4 Awb verplicht                                                             |
| Tijdstip bekendmaking/ terinzagelegging vastgestelde waterschapsverordening                                                                                         | Door bestuursorgaan te bepalen                                                                   |
| Inwerkingtreding                                                                                                                                                    | Inwerkingtreding op achtste dag na dag van bekendmaking of op in besluit aangegeven andere datum |
| Rechtsbescherming                                                                                                                                                   | hoofdregel: geen bezwaar en beroep mogelijk                                                      |
| Geldt toepassingsprofiel ook voor ontwerpbesluit                                                                                                                    | Ja                                                                                               |
| Rechtsfiguur roept meldingsplicht of vergunningplicht in het leven en/of bevat bepalingen waaraan aanvragen omgevingsvergunning rechtstreeks getoetst moeten worden | Ja                                                                                               |
| Rechtsfiguur bevat voor een ieder bindende regels                                                                                                                   | Ja                                                                                               |

-   uitzondering: wel beroep mogelijk tegen onderdelen die het karakter hebben
    van een concretiserend besluit van algemene strekking.
