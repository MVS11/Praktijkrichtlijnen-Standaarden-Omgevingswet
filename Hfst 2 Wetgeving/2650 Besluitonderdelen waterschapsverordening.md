### Besluitonderdelen waterschapsverordening

Het besluit waarbij een waterschapsverordening of een wijziging daarvan wordt
vastgesteld, bestaat uit twee onderdelen. Facultatief kan daar een derde deel
aan worden toegevoegd.

Deel één van het besluit bestaat uit de motivering van het besluit tot
vaststelling c.q. wijziging van de waterschapsverordening. Dit deel kan bestaan
uit een combinatie van het besluit van het Algemeen Bestuur, het voorstel van
het Dagelijks Bestuur aan het Algemeen Bestuur van het waterschap en eventueel
een zienswijzennota en een inhoudelijke toelichting op het besluit.

Ter ondersteuning van de motivering kunnen bijlagen met onderzoeksgegevens en
bescheiden bij dit eerste deel van het vaststellingsbesluit gevoegd zijn.

Het tweede deel van het besluit bevat de regels die deel gaan uitmaken van de
water-schapsverordening. De regels bestaan uit juridische Regeltekst, de
werkingsgebieden (de gebieden waar de afzonderlijke regels gelden en die worden
begrensd door coördinaten) en de annotaties. Bij dit tweede deel kunnen bijlagen
worden gevoegd.

In dit tweede deel wordt concreet aangegeven op welke wijze de
waterschaps-verordening wordt aangepast. Aangegeven wordt welke regels worden
toegevoegd, geschrapt, gewijzigd of vervangen door andere. Dit deel van het
vaststellings- of wijzigingsbesluit is vergelijkbaar met de wijziging van een
wet of een verordening.

Het derde deel kan aan het besluit worden toegevoegd als het waterschapsbestuur
ervoor kiest om bij iedere regel van de waterschapsverordening een
artikelsgewijze toelichting te geven. De artikelsgewijze toelichting is
facultatief, niet verplicht. Als er voor een artikelsgewijze toelichting is
gekozen, bestaat het derde deel van het besluit uit de volledige artikelsgewijze
toelichting (bij de eerste vaststelling van een waterschapsverordening) dan wel
uit de wijzigingen die worden aangebracht in de geconsolideerde artikelsgewijze
toelichting bij elke regel uit de waterschapsverordening (bij een besluit tot
wijziging van de waterschapsverordening). Dit deel van het vaststellingsbesluit
zal dus overeenkomen met de artikelsgewijze toelichting zoals die bij wetten en
verordeningen gebruikelijk is. Bij elke wijziging van regels van de
waterschapsverordening wordt dan ook de artikelsgewijze toelichting op die
regels geactualiseerd.

Aan deze artikelsgewijze toelichting kan ook een algemene toelichting worden
toegevoegd met bijvoorbeeld gegevens over het waterschap en een beschouwing over
de visie van het waterschap op de waterschapsverordening (globaal,
gedetailleerd, etc). Wanneer dat nodig is kan bij een wijziging van de regels
van de waterschapsverordening ook deze algemene toelichting worden
geactualiseerd. Als dat gewenst is kunnen ook aan deel 3 bijlagen worden
toegevoegd.
