### Besluitonderdelen omgevingsverordening 

Het besluit waarbij een omgevingsverordening of een wijziging daarvan wordt
vastgesteld, bestaat uit twee onderdelen. Facultatief kan daar een derde deel
aan worden toegevoegd.

Deel één van het besluit bestaat uit de motivering van het besluit tot
vaststelling c.q. wijziging van de omgevingsverordening. Dit deel is onderdeel
van een combinatie van het statenbesluit, het statenvoorstel en de toelichting
met bijlagen. Dit deel begint met de overwegingen die leiden tot het nemen van
het besluit. Vervolgens wordt een inhoudelijke motivering van het besluit
gegeven. Hierin wordt bijvoorbeeld aangegeven op welke onderdelen de
omgevings-verordening wordt aangepast en waarom, en wordt verwezen naar voor die
wijzigingen relevant beleid uit de omgevingsvisie van het Rijk of de provincie
zelf. Er wordt toegelicht op welke wijze gevolg is gegeven aan de van toepassing
zijnde instructieregels en instructies van het Rijk.

Ter ondersteuning van de motivering kunnen bijlagen met onderzoeksgegevens en
bescheiden bij dit eerste deel van het vaststellingsbesluit gevoegd zijn.

Het tweede deel van het besluit bestaat uit de regels die deel gaan uitmaken van
de omgevingsverordening. De regels bestaan in ieder geval uit de Regeltekst, de
daarbij behorende werkingsgebieden (de gebieden waar de afzonderlijke regels
gelden en die worden begrensd door coördinaten) en de verplichte annotaties. Bij
dit tweede deel kunnen bijlagen worden gevoegd.

In het geval van een wijzigingsbesluit wordt in dit tweede deel concreet
aangegeven op welke wijze de omgevingsverordening wordt aangepast. Aangegeven
wordt welke regels worden toegevoegd, geschrapt, gewijzigd of vervangen door
andere regels. Dit deel van het vaststellings- of wijzigingsbesluit is
vergelijkbaar met de wijziging van een wet of een verordening.

Aan het besluit kan een derde deel worden toegevoegd in de vorm van een algemene
toelichting en/of een artikelsgewijze toelichting. Beide zijn facultatief en dus
niet verplicht.

In de algemene toelichting kunnen bijvoorbeeld gegevens over de provincie worden
toegevoegd en een beschouwing over de visie van de provincie op de
omgevingsverordening (globaal of gedetailleerd, de wijze waarop invulling is
gegeven aan de provinciale beleidsvrijheid, etc.). Voor de opbouw van de tekst
kan gebruik worden gemaakt van vormvrije tekstdelen (alinea’s). Wanneer dat
nodig is kan bij een wijziging van de regels van het omgevingsplan ook de
algemene toelichting worden geactualiseerd. Als dat gewenst is kunnen ook aan
deel 3 bijlagen worden toegevoegd.

Als de provincie bij de eerste vaststelling van een omgevingsverordening kiest
voor een artikelsgewijze toelichting, bestaat het derde deel van het besluit uit
de volledige artikelsgewijze toelichting voor elke regel die in de
omgevingsverordening is opgenomen. Dit derde deel van het vaststellingsbesluit
komt overeen met de artikelsgewijze toelichting zoals die bij wetten en
verordeningen gebruikelijk is.

Bij een besluit tot wijziging van regels in de omgevingsverordening zullen ook
wijzigingen worden aangebracht in de geconsolideerde artikelsgewijze
toelichting.
