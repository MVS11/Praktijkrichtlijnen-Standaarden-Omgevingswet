#### Omgevingswet-annotaties

In omgevingswet-annotaties kan informatie worden opgenomen die niet eenvoudig in
tekstuele vorm te beschrijven is. Bijvoorbeeld de aanduiding van het
werkingsgebied van een regel door middel van geo-coördinaten of de waarden die
per perceel voor een bepaalde norm zijn vastgesteld. Deze informatie wordt
vastgelegd in informatie-objecten.

Omgevingswet-annotaties hebben hun herkomst in de TPOD’s. Ze zijn onderdeel van
het OW-besluit en kunnen derhalve alleen door een besluit van het bevoegd gezag
worden gewijzigd. Het gebruik van omgevingswet-annotaties is onder voorwaarden
verplicht, namelijk wanneer de informatie niet in de regeltekst is opgenomen.
Daarmee wordt bedoeld dat het bevoegd gezag ervoor kan kiezen om het
werkingsgebied van een bepaalde regel te specificeren door middel van
coördinaten.

‘Omgevingswet-annotaties’ maken het mogelijk dat het DSO op de beoogde wijze kan
functioneren, ze worden in het DSO programma ook nog weleens aangeduid als
“functionele annotaties”. Voorbeelden zijn het annoteren van activiteit, functie
en omgevingswaarde. Door het plaatsen van deze annotaties is het bijvoorbeeld
mogelijk om de regels in het DSO activiteitgericht te bevragen. Deze
annotatiesoort zorgt er ook voor dat de werkingsgebieden van regels op een kaart
worden weergegeven. De presentatiestandaard gebruikt deze annotaties als
presentatie-entiteiten om te bepalen met welk symbool (kleur, lijntype,
vlakarcering, etc.) het werkingsgebied wordt weergegeven. Dit zorgt ervoor dat
wordt voldaan aan de eis dat een besluit kenbaar moet zijn.

**De omgevingswet-annotaties zijn optioneel indien ze niet vereist zijn op grond
van de Bekendmakingswet of voor het tonen van een OW-besluit via LVBB in DSO-LV.
Hierbij ligt de keuze bij het bevoegd gezag.**

Zonder Omgevingswet-annotaties kan een flink deel van de ingebouwde
functionaliteit in DSO-LV, zoals bijvoorbeeld de activiteitenfilter, niet
gebruikt worden. Het gaat dan ten koste van het dienstverleningsniveau die zij
aan hun gebruikers willen aanbieden. Om digitale bekendmaking en
beschikbaarstelling van OW-besluiten (via LVBB en DSO-LV) goed te laten werken,
is het noodzakelijk dat het bevoegd gezag de te tonen OW-besluiten annoteert,
ofwel: gegevens toevoegt aan besluiten en regelingen of onderdelen daarvan.

De meeste Omgevingswet-annotaties zullen door mensen worden gemaakt. Dat zal
overigens wel deels geautomatiseerd kunnen worden door ondersteunende
applicatiefunctionaliteit in de planapplicatie (maak- en muteerprogrammatuur) op
basis van automatische herkenning en tekstaanvulling uit waardelijsten.

Voorbeeld Omgevingsplan:

De regeltekst kan luiden: "Ter plaatse van het werkingsgebied 'bebouwde kom' is
het verboden om zonder omgevingsvergunning een boom te kappen met een stamomtrek
van 100 centimeter of meer.", waarbij het werkingsgebied 'bebouwde kom' met
coördinaten is begrensd en daardoor met een kaartbeeld kan worden weergegeven.
De coördinaten vormen een informatie-object. Het bevoegd gezag kan er ook voor
kiezen het werkingsgebied in de regeltekst te beschrijven.

Wanneer het bevoegd gezag daar niet voor kiest, geldt de verplichting uiteraard
niet.

Voorbeelden van onder voorwaarden verplichte omgevingswet-annotaties zijn:

-   coördinaten,

-   locatiekoppeling,

-   omgevingsnorm,

-   waarde,

-   eenheid.

Het annoteren van een functie hoort ook tot de categorie
‘omgevingswet-annotaties’, deze is altijd verplicht.
